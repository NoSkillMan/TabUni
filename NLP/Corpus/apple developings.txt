اپل در حال توسعه هدفون رو گوشی پیشرفته‌ای است که گفته می‌شود قسمت‌های مختلف آن قابل تعویض هستند. اپل احتمالاً اواخر سال جاری میلادی از این هدفون رونمایی خواهد کرد.

بر اساس گزارش بلومبرگ، اپل در حال ساخت هدفون پیشرفته‌ای است که پدها و هدبندهای آن قابل تعویض بوده و با آهنربا به آن وصل می‌شوند. طبق این گزارش، اپل قصد دارد با طراحی ماژولار که در دیگر هدفون‌های پیشرفته نیز دیده می‌شود، تعویض قسمت‌های هدفون حین ورزش کردن را امکان پذیر کند.

بلومبرگ گزارش می‌کند که اپل در حال توسعه دو مدل از این هدفون است که یک مدل پریمیوم با قسمت‌های چرمی بوده و مدل دیگر با در نظر گرفتن ورزشکاران و با مواد قابل تنفس ساخته شده است.

اپل در حال توسعه هدفون رو گوشی

به نظر می‌رسد هدفون رو گوشی جدید اپل شباهت‌هایی با محصول دیگر همین سازنده یعنی اپل واچ داشته باشد. کاربران اپل واچ می‌توانند بندهای این محصول را حین تمرین کردن با نمونه‌های ورزشی تعویض کنند. گفته می‌شود این هدفون برای پشتیبانی از فرامین صوتی شامل Siri بوده و از قابلیت‌هایی همچون کاهش نویز و برخی قابلیت‌های داخلی تاچ کنترل بهره مند خواهد بود.

هدفون رو گوشی جدید اپل پس از عرضه احتمالاً با دیگر هدفون‌های پریمیوم مثل هدفون 1000XM3 سونی، بوز Noise Cancelling Headphones 700 و یا نسل سوم هدفون‌های مومنتوم سنهایزر مبارزه خواهد کرد. با توجه به هدفون‌های رقیب، پیش بینی می‌شود هدفون جدید اپل قیمتی بین 350 تا 400 دلار داشته باشد.

بلومبرگ می‌گوید اپل قصد دارد این محصول را اواخر سال جاری میلادی معرفی کند، اما پاندمی ویروس کرونا ممکن است در برنامه ریزی‌های این شرکت تداخل ایجاد کند.

از دو سال قبل گزارشاتی در مورد توسعه هدفون روگوشی با برند اپل منتشر شده‌اند. اوایل اسفند ماه سال 96 «مینگ-چی کو» از تحلیلگران با سابقه مسائل مربوط به اپل در گزارشی مدعی شد که اپل در حال توسعه هدفون‌های رو گوشی بی سیم است که از لحاظ ظاهری شباهت‌هایی به مدل‌های زیر مجموعه این شرکت یعنی Beats خواهند داشت.