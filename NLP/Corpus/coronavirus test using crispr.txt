با وخامت یافتن پاندمی کووید ۱۹، تست های معتبر، دقیق و سریع به یکی از مهم ترین اقدامات کشورها برای کنترل سرعت شیوع این بیماری و بازگرداندن زندگی به شرایط عادی بدل شدند. حالا تست جدیدی با کمک ابزار اصلاح ژن کریسپر توسط محققان دانشگاه کالیفرنیا در سانفرانسیسکو و شرکت Mammoth Biosciences طراحی شده که ظرف ۴۰ دقیقه تشخیص می دهد فرد به کووید ۱۹ مبتلاست یا خیر؟

متد جدید که جزئیات مربوط به آن روز گذشته در نشریه نیچر بیوتکنولوژی منتشر شد از کریسپر به عنوان یک ابزار تشخیصی عملیاتی برای کووید ۱۹ استفاده میکند. این سیستم مبتنی بر کریسپر که با عنوان Detectr شناخته می شود میتواند زمان انجام آزمایشات مربوط به این بیماری را از حدود ۵ ساعت به چهل دقیقه تقلیل دهد.

از کریسپر معمولا به نام یک قیچی مولکولی یاد می شود چراکه می تواند برش های دقیقی را در DNA ایجاد کند. برای این منظور ابزار مورد بحث از دستورالعمل و آنزیم مشخصی استفاده میکند که می توان با دستکاری شان به دنبال DNA یا RNA خاصی گشت.

SARS-CoV-2 یا همان نوع خاص از کرونا ویروس که باعث ایجاد کووید ۱۹ می شود نوعی ویروس RNA است و دانشمندان نشان دادند که با برنامه ریزی سیستم کریسپر می توانند به دنبال دو ژن خاص از SARS-CoV-2 در نمونه های دریافتی از بیماران بگردند.  در ادامه می توان نتایج کار را روی نوارهای سلولزی مشابه به تست های بارداری مشاهده کرد.

در ۴۰ نمونه دریافتی که پیشتر اعلام شده بود همگی به کرونا مبتلا هستند Detectr سی و هشت مورد را مثبت و دو مورد را هم به درستی منفی اعلام کرد؛ این یعنی ابزار مورد بحث تا ۹۵ درصد مطابق با پروتکل فعلی مرکز کنترل و پیشگیری از بیماری آمریکاست. در تحلیلی که روی ۴۲ نمونه منفی انجام گرفت نیز Detectr هیچکدام را منفی کاذب اعلام نکرد.



اما عمده برتری و مزیت این ابزار نسبت به روش فعلی مورد استفاده در آمریکا برای تست کووید ۱۹ سرعت آن است. هر دوی تست ها نیازمند نمونه گیری مشابه از افراد مشکوک به بیماری هستند: یعنی ترشحات بینی یا گلوی فرد. اما مرکز کنترل و پیشگیری از بیماری آمریکا از روش واکنش زنجیره ای پلیمراز آنی برای تشخیص نتیجه استفاده می کند که مستلزم در اختیار داشتن یک ماشین بسیار بزرگ و صرف حداقل ۴ ساعت زمان است در حالی که Detectr برای این منظور به دستگاهی با ابعاد یک پایانه پوز نیاز دارد و اعلام نتیجه آن نیز تنها ۴۰ دقیقه زمان می برد.

اما اصلی ترین ایراد وارده به تکنیک مبتنی بر کریسپر این است که نمی تواند حجم بالایی از آزمایشات را در یک زمان انجام دهد حال آنکه دستگاه های فعلی مورد استفاده برای تشخیص کووید ۱۹ در هر بار میتوانند تا ۳۸۶ تست را انجام دهند.