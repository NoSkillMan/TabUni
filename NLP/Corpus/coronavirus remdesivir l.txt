بنابر گزارشی که روز گذشته در نشریه STAT News منتشر شد بیماران مبتلا به کووید ۱۹ که به صورت آزمایشی داروی رمدسیویر را دریافت می کنند به سرعت در حال بهبودی هستند.

STAT News با استناد به فایل ضبط شده از گفتگوی میان پزشکان دست اندرکار این آزمایش در گزارش خود آورده است بیمارانی که در آزمایش بالینی این دارو مشارکت داشته اند همگی به علائم تنفسی حاد و تب دچار بودند اما پس از کمتر از یک هفته توانستند بیمارستان را ترک کنند.

دکتر کاتلین مولان از متخصصان عفونت شناسی دانشگاه شیکاگو که سرپرستی آزمایشات بالینی روی داروی رمدیسویر را بر عهده دارد در این باره گفته است:

بهترین خبر این است که اغلب بیماران ما مرخص شده اند که این فوق العاده است.

دکتر مولان از اظهار نظر رسمی در این باره خودداری کرده و دانشگاه شیکاگو هم خبر داده که به محض آماده شدن نتایج رسمی آزمایشات آنها را به سمع و نظر عموم می رسانند.

داروی رمدسیویر

گفتنی است هم اکنون هیچ دارو یا روش درمانی تایید شده ای برای کووید ۱۹ وجود ندارد اما موسسات بهداشتی بسیاری از کشورها مشغول تست داروها و روش های درمانی مختلف هستند و یکی از آنها داروی رمدسیویر است.

این دارو که توسط شرکتی به نام گیلیاد ساینسس ساخته شده پیشتر برای درمان بیماران مبتلا به ابولا مورد استفاده قرار گرفت که به موفقیت اندکی هم در این باره دست پیدا کرد اما تحقیقات متعدد روی اثربخشی این دارو در حیوانات نشان داد که مصرف آن هم می تواند به پیشگیری از کووید ۱۹ کمک کند و هم درمان اشکال مختلف آن از جمله سارس و مرس موثر باشد.

ماه گذشته سازمان بهداشت جهانی خبر داد که داروی رمدسیویر از پتانسیل خوبی برای درمان کووید ۱۹ برخوردار است و حالا وبسایت خبری STAT News گزارش داده به ویدیویی از مکالمه میان مولان و همکارانش در رابطه با اثربخشی این دارو دست پیدا کرده است.

البته باید اشاره کرد که این آزمایشات شامل گروه کنترل نمی شوند و در نتیجه به سختی می توان گفت که آیا داروی رمدسیویر واقعا در درمان بیماران موثر است یا خیر. گروه های کنترل که در آزمایشات معتبر به خدمت گرفته می شوند داروی مورد آزمایش را دریافت نمی کنند و در عوض به آنها داروی بی اثر یا پلاسبو داده می شود.

تست های بیشتر روی داروی رمدسیویر قرار است که در مراکز درمانی بیشتری اجرا شود و آزمایشات روی ۲۴۰۰ بیمار مبتلا به علائم حاد کووید ۱۹ با حمایت مالی گیلیاد ساینسس در ۱۵۲ بیمارستان در سراسر دنیا در حال انجام است. این شرکت همچنین داروی مذکور را روی ۱۶۰۰ بیمار با علائم ملایم بیماری در ۱۶۹ مرکز درمانی سراسر دنیا انجام می دهد. گیلیاد ساینس اعلام کرده که نتایج تحقیقات خود را تا پایان این ماه اعلام میکند.